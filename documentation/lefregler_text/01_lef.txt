Levende Eventyr & Fantasi
Rollespil siden 1986
Levende Eventyr og Fantasi er et rollespil, en blanding af fælles historiefortælling og terningespil. Spillet kræver én mester og mindst én spiller, men tre til fire spillere er bedst. Spilleren deltager i spillet som en karakter i historien og bestemmer hvad karakteren gør og siger. Mesterens opgave er at fortælle en historie, der skaber rammen om karakterens udvikling. Spilleren handler og reagerer i historien gennem karakteren og deltager på den måde i historiefortællingen. Mesteren fortæller historien ved at beskrive omgivelser og hændelser samt at tale for de personer karaktererne møder. Alle personer og væsner i historien, ud over karaktererne, spilles af mesteren og kaldes mesterroller. Her i eksemplet er den brune taleboble mesteren og den hvide er spilleren.
Hun ser bange på dig og gisper »Jeg tror de har sat ild til huset!«
Kan jeg lugte røg eller noget som brænder?
Du kan lugte røgen og snart efter bølger den ind under døren. En hob råber fra gaden; »Enten komme du ud eller også brænder du inde, forbandede heks!«.
Mesteren fremstiller her en situation, der er beskrivende og samtidig lægger op til et problem der skal løses.
 Jeg ser 
undersøgende
på pigen.
 »Er du heks?«.
»Og hvad så om jeg er? Vi kommer begge til at brænde op hvis vi bliver her!«.
»Det kan du have ret i«. Jeg åbner døren for at se ud i
opgangen.
Opgangen er i lys lue af slikkende flammer, der spærrer for trappen til gaden.
Mesteren spærrer udgangen med ild og spilleren må finde en anden måde at komme ud af det brændende hus. 
»Bare du ikke er heks af Bayar eller Magog eller sådan noget«.
»Idiot! Jeg er
heks af Efnizir.
Skal vi se at finde
ud herfra?«.
Jeg går hen til vinduet, åbner det og ser mig omkring efter muligheder.
»Hele ejendommen er i brand og der er tre etager ned til baggården.«
Spilleren digter med på mesterens historie og tilføjer et vindue i værelset. Det er rimeligt at formode, der ér et vindue og jo mere sandsynligt spilleren digter med, des nemmere kan mesteren godkende ideen og indføre den i historien. I dette tilfælde beslutter mesteren, at der er et vindue og spilleren bruger det for at finde en måde at komme ud på.
Jeg kigger efter et nedløbsrør i nærheden af vinduet.
Der er et nedløbsrør du kan nå fra vinduet, men det ser ret skrøbeligt ud.
»Kom vi tager nedløbsrøret«, siger jeg til pigen og klatrer ud af vinduet.
I kommer ned i gården og sniger jer bort fra den råbende
menneskehob.
Igen digter spilleren med og spørger efter et nedløbsrør. Det har mesteren muligvis ikke tænkt nærmere over, men det giver god mening og giver samtidig muligheden for karakteren at flygte fra den brændende ejendom. Derfor vælger mesteren at inddrage nedløbsrøret og dermed opstår behovet for en handling; at klatre ned. Karakteren kan udføre almindelige handlinger som at stå ud af sengen eller åbne et vindue, ved blot at beskrive dem, men karakteren har også en række regelbestemte evner. Disse evner bruges ved at rulle terninger og udføres altid med en vis risiko. Reglerne belønner karakteren når evnerne bruges og derfor bør spilleren søge at løse udfordringerne med evnerne så vidt det er muligt.

Rollespil
Rollespil er et alsidigt spil, der underholder tænkningen og pirrer fantasien, men det kræver desværre også en pæn forberedelse. Udover spillere og en mester, kræver rollespillet en historie, som mesteren skal bruge tid på at forberede, uanset om historien er købt eller mesteren selv har skrevet det. En trænet mester er naturligvis bedre til at diske op med et spil end mindre erfarne, men man kan ikke forvente, at man altid kan smide et spil på bordet, som man kan med mange andre typer af spil.

Der er grundlæggende to former for historier, man kan opleve med rollespil; det enkeltstående scenarie og den længerevarende kampagne. Det enkeltstående scenarie kan sammenlignes med en film, en historie med ét handlingsforløb, der kan spilles færdigt på en eller få spilaftener. Kampagnen kan sammenlignes med en tv-serie og er et længerevarende forløb med flere handlingsforløb.

Lef er et udpræget kampagnespil, men det er naturligvis også muligt at spille enkeltstående scenarier. Vær dog opmærksom på, at scenarier og kampagner er to meget forskellige oplevelser. Kampagnen er ikke bare en lang serie af enkeltstående scenarier, eller et meget langt scenarie i flere afsnit. De to måder at spille rollespil på kræver forskellige vinkler på næsten alle fronter. Det er ikke givet på forhånd, at den, som kan skrive et godt scenarie, også kan skrive en god kampagne – eller omvendt.

Scenariet
Scenariet har kun én historielinje, det er historien, der er i centrum og derfor er det historiens detaljer, der skal frem. Karakterenes handlinger er naturligvis lige så afgørende som i en kampagne, men karakterernes udvikling er ikke så væsentlig, da det er selve historien spillerne skal opleve. Et klassisk scenarie har et klart mønster; problem, stigende spænding, klimaks, katastrofe og afsløring. Historien starter med at karaktererne præsenteres for den verden historien foregår i og hvor karakterene har hjemme. Efter de indledende scener sker noget uforudsigeligt, som aktiverer karakterernes problem. Til at begynde med forsøger karakterene uden held at løse problemet, indtil de finder det spor, der langt om længe viser en mulig vej til en løsning. Denne nye vej ændrer karakterernes kurs dramatisk. I denne fase brydes karaktererne med den modstand, der vil forhindre dem adgang til den mulige løsning. Det er i denne kamp, karakterene endelig forstår løsningens natur og pointe. Karaktererne konfronterer problemet og forsøger at gøre det, der er nødvendigt for at problemet bliver løst. Selve scenariets historie og afslutning er på den måde hovedpointen i hele historien, lykkedes det eller lykkedes det ikke.

Kampagnen
Det enkeltstående scenarie skal kun holde til det ene spil, det modsatte er tilfældet med kampagner. Omdrejningspunktet i en kampagne ikke er historien, men karakterernes personlige udvikling og kampagnen skal struktureres sådan, at hver spilaften skaber en nysgerrighed efter næste spilaften, så man får lyst til at spille med alle aftenerne. Samtidig skal det også være muligt at misse en spilaften eller to og stadig hurtigt komme ind i spillet igen. På den måde er kampagnen baseret på et helt koncept, som skal holde spillerne sultne fra første til sidste spilaften. Udviklingen af konceptet er derfor afgørende for, om en kampagne fungerer. I en levende rollespilverden, der udvikler sig med karakterernes handlinger og historiernes konsekvenser, kan mesteren skifte gamle koncepter ud med nye, i udviklingens navn, for at holde verdenen interessant. Et middel til at holde spillerne fast i historien er brugen af cliffhangers, men på det punkt adskiller rollespil sig fra tv-serien. En spilaften skal ikke stoppe midt i et indbrud, en kamp, en dialog eller tilsvarende. Spillerne er ikke bare publikum, men dem, som oplever spillets konsekvenser og de skal have lov til at spille situationen færdig, så den ikke står uforløst. Cliffhangers i rollespil er når mesteren åbner op for noget nyt, der måske kan føre karaktererne videre, men som de ikke kan nå at undersøge nærmere den samme aften. Vær varsom med de episke kampagner. Hvis alle kampagner er episke, blive det episke det normale, og så er der ikke længere et episk peak at give til spillerne.

Konceptet
Et koncept er den fiktionsramme historien foregår i. På det store plan er hele Valhel fiktionsrammen, men en kampagne har også sin egen fiktionsramme inden for fiktionsrammen Valhel. En kampagne skal nygges på et koncept, men det er ikke nødvendigvis sådan, at spillerne kender det ved spillets start. Det er ikke sikkert karakterene ved, at der om en måned udbryder krig og de bliver indkaldt til hæren, eller at der opstår en katastrofe, de skal overleve. Det kan være de tror sagen handler om noget helt andet, end virkeligheden er og først finder ud af det i løbet af kampagnen. Der er grundlæggene tre former for koncepter; karakterkonceptet, modstanderkonceptet og situationskonceptet. De tre koncepter kan bruges enkeltvis, men kan også kombineres.

Karakterkonceptet
Et karakterkoncept er et koncept, der tager karakterene som udgangspunkt. Det kunne eksempelvis være livet på en politistation, medarbejdere på en avis, soldaterkammerater, opdagelsesrejsende, spøgelsesjægere, dusørjægere, rockerbande, pilgrimsrejse, et omrejsende cirkus eller heltene, der skal frelse verdenen. Her placeres karakterne i en position fra starten, med et tilhørsforhold til en arbejdsplads, interesse, familie, pligt eller opgave. Kampagnens enkelte historier udspilles altså inden for denne fiktionsramme, men kan godt række ud til andre temaer, uden at bryde fiktionsrammen. Eksempelvis kan kampagnen om betjentenes liv på stationen både handle om det daglige politiarbejde og betjentenes privatliv.

Modstanderkonceptet
Et modstanderkoncept tager hovedskurken som udgangspunkt. Hovedskurken kan forstås på mange måder; fra den hensynsløse troldmager, der hærger verdenen for at opnå sit mål, til den strenge forstander, der bestyrer børnehjemmet. Pointen med modstanderkonceptet er, at historien fokuserer på modstanderens plan og handlinger, som karaktererne påvirkes af og indvikles i. Modstanderkonceptet er på den måde selve modstanderens plan og virkemidler. Hvad er det, som gør, at modstanderen har iværksat sin plan og hvordan udføres den? Modstanderen har måske indgået en aftale med en dæmon, fundet eller opfundet noget, der kan bruges til at opnå målet, har fået indflydelse på magtfulde personer eller det kan være affektion i form af hævnlyst og lignende.

Situationskonceptet
Med situationskonceptet lægges fokus på de forhold historien foregår under. Her handler det om karakterernes evne til at leve og navigere under bestemte vilkår. Det kunne være spillet udspiller sig under en katastrofe; flodbølge, jordskælv, krig, kadaverhorder eller tilsvarende apokalyptiske vilkår. Men det kan også være mindre spetakulært, som et ophold i fængsel, livet i en adelsfamilie eller som udstødt af samfundet. Fælles for disse vilkår er, at de forlanger at spilleren skal forholde sig til krav, pligter og nødvendigheder, der sættes af omgivelserne. Der skal skaffes mad, når man sulter under katastrofen, man skal forholde sig til de indsattes hierarki, når man er i fængsel, adlen stiller høje krav til karakterens liv og kærlighed og de udstødte må forholde sig til, at de er uvelkomne.

Kompleksitet
En kampagnes kompleksistet skal hænge nøje sammen med hvor tit en gruppe spiller. Jo oftere der spilles, des mere kompleks kan historien tillade sig at være. Det gælder både i forhold historiens flow og karakterernes udvikling, samt det forhold at spillerne faktisk kan huske hvad, som skete sidst. Fornemmelsen af at have løst plottet, forsvinder, når mesteren hver gang skal huske spillerne på sagens detaljer. Kompleksiteten i en kampgne stiger med antallet af mesterroller, lokationer og spor.

Afviklingen
Første og sidste del af kampagnen har bestemte funktioner i historien. De første spil skal levere en tydelig introduktion til historiens relevante steder og personer. Det er her karakterene har deres udgangspunkt og vil derfor fungere som den egentlige baggrundshistorie. Det er altid sådan, at spillerne knytter tættere bånd til de personer og steder, karakterene møder i spillet, end de personer og steder, de har skrevet om i deres baggrund. Det er i de første spil karaktererne skal knytte bånd til hinanden, til historiens personer, kulturer, steder og tider.

Tidsrammen
Formålet med historien er ikke at karaktererne skal opnå deres mål eller løse problemstillingen, formålet er at følge med på deres vej i forsøget på det. Det er også en god histore, selvom det ikke ender lykkeligt eller ønskeligt. Kampagnens længde er den tidsramme, karakterene har til at opnå deres mål. Derfor er det afgørende vigtigt at en kampagne har en afslutning og mesteren skal gøre sig klart, hvornår i historien det sker, før spillet går i gang. Den sidste del af kampagnen skal give karaktererne mulighed for at udfolde alt det de har opnået gennem historien, hvis de har opnået noget i det hele taget. De skal have lov til at spille sig ind på hvordan karakteren trækker sig tilbage eller lever videre, før de forlader dem til fordel for en ny kampagne. En kampagne strækker sig over 20 til 40 spil, alt efter hvor tit der spilles, men samlet bør en kampagne ikke vare længere end et år. En karakter, der har været i spil for længe holder op med at udvikle sig, både rollespilsmæssigt og regelteknisk.

Udviklingen
Mesteren skal være opmærksom på udviklingens hastighed. En gruppe, der spiller ofte, kan godt tåle en aften med stilstand og eftertanke over historien, men for grupper, der spiller sjældnere, kan en tilsvarende spilaften hurtigt fremstå kedelig og udbytteløs, fordi der er så længe til næste spilgang. Derfor skal mesteren se til, at handlingen skrider hurtigere frem i grupper, der spiller sjældent, end i grupper, der spiller ofte.

Mesteren
Når man fortæller en historie, ved man almindeligvis hvordan den starter, hvordan den udvilker sig og hvordan den ender. Sådan er det ikke med en rollespilshistorie. Her ved mesteren kun hvordan den starter, baseret på historien om, hvad der skete forud for den historie, der skal spilles. Karakterernes handlinger bliver den vinkel historien fortælles fra og det vil skabe situationer, hverken spillere eller mester kunne forudsige. Derfor skal mesteren ikke tænke sin historie som et kronologisk tidsforløb. I stedet for at tænke hvad karakterene kan eller vil gøre, punkt for punkt, handling for handling, skal mesteren tænke historien gennem mesterrollerne og handle for dem, på samme måde som spillerne spiller karaktererne. På den måde står mesterrollerne ikke stille, men er hele tiden aktive i forhold til historien, så vidt de altså har en aktiv rolle. Når spillerne kommer i kontakt med mesterrollerne eller ankommer til en særlig lokation, kan mesteren udspille den relevante scene, uanset i hvilken rækkefølge karaktererne opsøger den i. Dog kan det tidspunkt karaktererne vælger at opsøger en person eller sted på, have konsevkenser i forhold til, hvad som er sket i mellemtiden. Det kan have konsekvens at spillerne besøger ét sted før et andet eller taler men en person før en anden, og her er det igen mesteren, der skal tænke på mesterrollernes vegne og vurdere hvordan de vil handle på karakterernes henvendelse og informationer.

Mesterrollerne
Mesteren er ikke spillernes modstander, men en medspiller. De er sammen om at fortælle historien og sammen om at opleve den. Dog er mesteren naturligvis også bundet af historien og mesterrollernes interesser. Når mesteren spiller en mesterrolle, skal mesteren holde med rollen for at fremstå troværdig. Mesteren skal handle på mesterrollernes vegne ud fra deres interesser og moral. Med en levende verden, er der ikke noget som ligger og venter på karaktererne. Når karaktererne prioriterer det ene frem for det andet, vil det ofte betyde, at det andet bliver afviklet af andre i mellemtiden. Spillerne kan derfor ikke forvente, de altid kan vende tilbage til en uløst opgave. Mesteren skal hele tiden have i tankerne, hvordan alle andre vil handle, mens karaktererne følger deres prioritet. Hvis det på nogen måde giver mening, at en opgave udføres af andre, så bør mesteren vælge den mulighed, for at sikre konsekvens og bevægelse i verdenen. Spillerne skal vide, at de ikke er alene om at tage beslutninger, jage skatte, udvikle planer og opnå mål. Hvis man som mester er så heldig at have to grupper, vil bevidstheden om, at der render en anden gruppe rundt og påvirker verdenen, give en rigtig god effekt til oplevelsen af en levende verden.

Den frie handling
Mesteren skal tillade spillerne at handle så frit som muligt og ikke sætte mure op, for at få dem til at handle på en bestemt måde. Hvis mesteren vil manipulere, er det altid bedre at lokke spillerne, end at tvinge dem. Det er derfor en god ide at mesteren hurtigt lærer sine spillere at kende og er opmærksom på, hvad som fanger og interesserer dem. Alle spillere har et svagt punkt, som kildrer deres nysgerrighed.

Medaljens bagside
I Lef er der den grundlæggende tilgang til Valhel, at karaktererne må tage det sure med det søde. Intet er så godt, at det ikke også er skidt for noget. Der er altid en bagside af medaljen, der vil altid være ofre og tab, som må lides for at opnå sejre. Mesteren skal så vidt muligt støtte op om spillernes inititativer og mål, såfremt de er spilskabende og relevante indenfor konceptet. Men mesteren skal også sikre, at spillerne aldrig oplever at de får noget foræret, uden at skulle stræbe og kæmpe for det.

Fortællerklip
Når mesteren fortæller, fokuseres der på de væsentlige handlinger. Lige som i en tv-serie, spilles det ikke når karaktererne går på toilettet eller hvad der sker, når karaktererne går hjem fra arbejde, med mindre, der skal udspilles en scene, der har betydning for handlingen. Mesteren kan altså klippe i sin historie og springe frem til næste dag, eller destination, for at komme videre i historien. Mesteren bør dog ikke gennemtrumfe det, hvis spillerne insisterer på at de vil lave noget i den mellemliggende tid.

Spilleren
Når spilleren laver sin karakter, bygges den op omkring en personlighed, der afspejler karakterens adfærd og perspektiv på verdenen. Personligheden er det, hvormed karakteren udskiller sig fra de andre karakterer gennem fremtrædende kvaliteter. Spilleren skal altså tænke i, hvilken personlighed karakteren skal have og vælge en af de personligheder reglerne tilbyder. Hver personlighed er beskrevet, men det står spilleren frit for at fortolke personligheden i den retning det ønskes. Personligheden er kernen i karakteren, der udover at give særlige handlemuligheder også holder karakteren fast til sin rolle, som en rød tråd gennem kampagnen.

Baggrundshistoren
I karakterskabelsen indgår det at lave en baggrundshistorie. Det kan være fristende at opfinde de mest spetakulære forhistorier, men i lef er det ikke hensigtsmæssigt. Spilleren skal blot definere karakterernes opvækst, så familie og hjemsted er fastlagt. Det gøres i samspil med mesteren, da det kan være kampagnens koncept sætter særlige betingelser. Spilleren må gerne være detaljeret og begrunde eventuelle karaktertræk med oplevelser i barndommen, men det er kun til for at spilleren kan lege med karakterens indre bryderier og ikke noget kampagnen nødvendigvis kan fokusere på.

Spilleren skal være opmærksom på, at det er kampagnen, og ikke baggrundshistorien, der skal give karakteren retning og mål. Hvis en karakter eksempelvis har den baggrund, at faren er forsvundet og karakteren er ude for at lede efter ham, så har spilleren allerede defineret hvad kampagnen skal handle om, for at passe til karakteren. Hvis kampagnen ikke fokuserer på den forsvundne far, har karakteren meget lille motivation for at være med i den historie. Spilleren skal derfor være varsom med at definerer forhold i baggrundhistorien, der gør karakteren utilbens.

Vær også varsom med alt for ekstreme karakterer. Ekstreme karakterer kan sjældent fungere i en gruppe, da den ekstreme tilgang har en tendens til at bremse udviklingen i konstant uenighed og skænderi. Karakteren må gerne havde voldsomme holdninger eller særlige karaktertræk, men sørg altid for at karakteren kan bøje dem, så det ikke bliver en klods om benet og virker ødelæggende for udviklingen og historien. Man behøver ikke at give de andre ret, men man kan bøje sig for flertallet.

Det er ikke kun for spillets og de andre spilleres skyld, det anbefales at lave en karakter, der på en eller anden måde kan fungere socialt og som ikke har en agenda, der trækker karakteren ud af kampagnen. En spiller kan hurtigt få den oplevelse, at man ikke rigtig kan spille sin karakter som planlagt. Den følelse opstår oftest fordi spilleren har defineret karakteren for stramt. Det allervigtigste i et rollespil er spillerens forhold til sin karakter. Det skal være godt og velfungerende. Der vil naturligvis altid være karakterer der giver større oplevelser end andre, men spilleren skal kunne lide sin karakter, ellers er det ikke til at holde ud at være i selskab med den hver spilleaften.

Sammenhold
Lef er et spil, der bygger på sammehold. Gruppen af karakterer er sammen for at hjælpe og støtte hinanden, men det betyder ikke, at de ikke kan se meget forskellige på mange ting og være uenige om mangt og meget. Den store kunst for spilleren er, at sikre sammenholdet i gruppen, på trods af deres uenigheder. Det er lige for, hvis karakteren er en social person, men har karakteren ikke ligefrem har en social tilgang, kan man stadig anskue gruppen på den måde, at de hjælper hinanden til deres mål. Det er klart, der vil opstå uenigheder, der ikke kan løses, men blot må accepteres og det kan give gode spændinger i gruppen. Men den enkelte spiller skal samtidig sikre at det ikke sætter historien i stå eller splitter gruppen. Diskussioner er gode og rollespilsskabende, men det er en balancegang og det kan let tippe over og blive for tungt og dræbende. Når først uenighederne står klar, er det ingen grund til at træde mere i det og istedet finde frem til en afgørelse, på trods af uenighederne.

Som spiller skal man prøve at sikre, at man har noget at tilbyde gruppen. Det kan både være rent rollespilsmæssig, men det kan også være regelteknisk. Reglerne er opbygget så karakterene kan understøtte hinandens svagheder og det vil styrke gruppen hvis de går i forskellige retninger, så de samlet set breder sig over flere felter. Men der er også rollespilmæssige forhold, der gør sig gældende. Karakteren kan være den modige, der tør, den hensynsfulde, der forsøger at holde gruppen sammen eller den moralske, der holder gruppen på dydens sti. Funktioner som disse er spilskabende og med til at binde gruppen sammen.

En gruppe kan godt splittes, hvis historien og karaktererne virkelig kræver det, men så skal spillerne være opmærksomme på at mesteren ikke dermed sidder og spiller to kampagner oven i hinanden. Det er stadig den samme kampagne, og de karakterer, der trække sig, forsvinder ud af historien.

Motivation
Ud over at reagere på historiens hændelser, skal spilleren sørge for, at karakteren har sin egen motivation, der kan få karakteren videre i kampagnen. Det vil ofte være sådan, at kampagnen leverer en motivation til at handle på historien, men både karakteren og historien har også brug for at karakteren har sine egne motivationer. Spilleren skaber motivation ved at sætte mål for karakteren. Det behøver ikke være mål, som direkte er en del af historien, men det skal være mål inden for kampagnens koncept. Hvis kampagnen eksempelvis foregår i en by, vil mål, der kræver at karakteren rejser til den anden ende af verdenen, bryde kampagnens koncept og reelt betyde, at karakteren vil ud af historien.

De bedste motivationer er dem, der fungerer parallelt med kampagnen, det vil sige, at målet omhandler noget, der er inden for rækkevidde. Det kunne være at vinde en persons hjerte, spare penge op til at købe noget bestemt eller opnå en særlig status. Ved at søge mål indenfor kampagnens og historiens rammer, undgår spilleren at blive en modspiller og får selv en bedre spiloplevelse.

Naturligvis må en karakter have utopiske drømme, som at blive regent eller verdens rigeste, men den slags bør kun bruges til at krydre karakterens personlighed. Mål som disse er sjældent indenfor rækkevidde og derfor ikke noget karakteren kan handle på, men kun drømme om. Vejen frem er de små spring, fra mål til mål, og hvem ved? Måske kommer der en dag, hvor karakteren kommer så tæt på sin drøm, at den er indenfor rækkevidde. Men spillerne skal også huske at kampagnen har en afslutning og det giver kun en begrænset tid, til at opnå de mål karakteren har sat sig.

Valhel
Valhel er en rollspilsverden, der på mange måder er inspireret af den virkelige verden, hvor almindelige fysiske og psykiske forhold er til stede, som vi kender dem fra vores eget liv. Spillerne kan kun vælge at spille mennesker, så de kan styre karakteren gennem et menneskeligt verdenssyn og på den måde bruge sin egen viden om fysik og psykologi i spillet. Men Valhel er også en eventyrlig åndelig og magiskverden og bag al ting ligger det store spørgsmål, hvorfor blev verden til? Der findes en obskur og hemmelig årsag til universets skabelse, der gennem tiderne er blevet fejlfortolket og glemt.

De tre lag
En en Lef-kampagner fungerer i tre lag. Det første lag er det, spillerne umiddelbart oplever i kampagnen. Det andet lag er de hemmeligheder, der er skjult i kampagnen og som karakterene skal afsløre. Det tredje lag er det spilleren lærer om Valhel, gennem de forskellige kampagner. Valhel er en verden, der rummer mange hemmeligheder, fra årsagen til livets opstandelse til glemte civilisationer, ukendte kræfter, hemmlige loger og alverdens konspirationer. Disse hemmeligheder afsløres langsomt, én for én gennem kampagnerne. Men hvor hemmelighederne fra andet lag er informationer til at løse kampagnens problemstillinger, så er hemmelighederne i det tredie lag en information til spilleren, der på den måde langsomt lærer Valhels hemmeligheder og sammenhæng at kende. På den måde opstår der også et historiespil for spilleren, der kan lege med tankerne om Valhels hemmeligheder og få mere indsigt i dem gennem kampagnerne.

En levende verden 
I begyndelsen var Valhel en middelalderlig eventyrverden, men med årene udviklede den sig teknologisk og kulturelt til en industrialiseret verden med elektricitet, biologiske muskelmotorer og en begyndende manateknologi. Langt det meste skete på spillernes foranledning. Store verdenskrige har ført til dannelsen af den politiske Internationale Organisation og den magtfulde nation Noxius har gennemført den første månelanding. De tre store religioner; Monopatismen, Pagtismen og de Lovtro, presses af gamle og nye trosretninger, der dukker op overalt. Der findes endnu store kongeriger, men andre styreformer har også set dagens lys; kammerateriet, rektorkratiet og republikanismen. Der er okkulte teokratier, grådige handelsimperier, hovne bystater og lovløse frihavne, men også hærgende trolde, udøde horder, forureningsskabte karnum, hekse, dæmoner og obskure fremmede magter.

I dag er Valhel er en detaljeret verden med et væld af institutioner, stater, organisationer, magter og obskure hemmeligheder, med den har også en lang sammenhængende udviklingshistorie, der betyder at verden er i konstant forandring. På den måde er udvalget af koncepter og temaer også enormt; venskaber, familie, opvækst, arbejde, krimi, gys og gru, opdagelsesrejsende, krig, intriger, politik, religion, skattejagt, nybyggere og overlevelse til okkultisme, mytologi og fremmede urkræfter. Kampagnen kan være en rejse, den kan foregå indenfor et lokalt område, på land eller i by, eller den kan bestå af begge dele.

Kronologien
Kampagnerne afvikles kronologisk og det som sker, bliver en del af verdenshistorien, hvor lille og ubetydelig handlingen så end er. Når der tages hul på en ny kampagne, skal den tidsmæssigt foregå nogenlunde samtidig med den forrige kampagne sluttede eller længere frem i tiden. Det karaktererne udrettede i forrige kampagne er hændelser karakterene i den nye kampagne kan høre om, såfremt det er relevant. Ved at oprette denne kronologi, vil det med tiden danne en spændende historisk tidslinje og på den måde kan nationer opstå og forgå, sæder og skikke kan skifte, nye religioner kan dukke op, teknologier kan udvikles og det er sådan verdenen bliver levende. Derfor er det også vigtigt at kampagnerne afsluttes, så der kan komme nye karakterer til. Hvis de samme karakterer spiller længe, er det samme perspektiv verdenen betragtes fra og der vil ikke ske noget nyt, før nye karakterer med nye perspektiver træder ind i verdenen.

Valhels historie
Det er mesterens opgave at spille Valhel, det vil sige, at styre landenes indbyrdes forhold, bestemme hvem der regerer, afgøre hvordan det står til med verdenshandlen, vurdere hvordan religionerne spredes, i det hele taget hvordan verdenensmagterne udvikler sig. Når der sker hændelser, der på en eller anden måde ændrer Valhel, skrives hændelsen ind i Valhels historie. Valhels histore består af de hændelser, der har formet Valhel og kan være alt fra grundlæggelse af nye religioner, krige, der byder ud og regenter, der falder til banebrydende opfindelser og chokerende forskingsresultater.

Nogle gange sker det at karakterene kommer i en position, hvor de kan påvirke verdenen på en måde, at det bliver en del af Valhels historie. Det er langt fra alle kampagner, der lægger op til verdensforandringer, men alt efter kampagnens koncept, kan spillerne bevidst eller ubevidst komme til at spille sig frem til en unik position. Det er noget af det størte man kan opnå med en karakter, at komme i Valhels historie, men det kræver et stærkt engagement fra spillerne, de skal kæmpe helhjertet, tage de hårde beslutninger og modstå alle udfordringer. Mesterens pligt er at sikre, at ingen kommer i Valhels historie, uden at have ofret og kæmpet med næb og klør.

Se hele Valhels historie på youtube under Levende Eventyr og Fantasi, i playlisten ’Valhels historie’. Du kan også læse om de vigtigeste koncepter fra Valhel bagerst i denne bog. Der findes også en masse informationer om Valhel på lefnet.dk og i vores facebook gruppe. Der er spillet i Valhel i mere end 30 år og er på den måde blevet udviklet gennem karakterernes handlinger. Derfor er Valhel en levende verden og derfor er pointen i Lef at mesteren og spillerne gør verdenen til deres egen og udvikler den i takt med karakterernes indblanden. Det er naturligvis ikke et krav, at spille i Valhel, en mester kan skabe sin egen verden og danne sin egen verdenshistorie helt fra begyndelsen.

Reglerne
Spillerne handler og tænker for sine karakterer, det samme gør mesteren for mesterrollerne, men når det kommer til fysiske handlinger og kundskabelig viden, så afgøres udfaldet ved en kombination af terningerul og regeltekniske manipulationer. Både mester og spillere benytter to terninger med seks sider for at afgøre udfaldet og dertil har karaktererne en række muligheder, der kan ændre det samlede udfald. På den måde er terningerullene vigtige, men endnu vigtigere er hvordan spillerne administrerer karakterens resurser. Selv dårlige rul kan reddes gennem brug af ressurser og derfor er det centrale for spilleren at udvikle karakteren, så den har de ønskede manipulationer og de nødvendige ressurser til at udføre dem.

Ressurserne
Hele lef-systemet er bygget op på resurserne og det er det langsomme dræn, der presser karakterene. Så snart karaktererne går ud på en opgave, så begynder det langsomme dræn og det gælder for karaktererne om at fordele og bruge sine ressurser så godt som muligt. Derfor behøver mesteren heller ikke at afslutte alle opgaver med en særlig hård udfordring, selv mindre udfordringer bliver hårde, når karakterene kommer frem med udtømte resurser.   

Den ultimative pris
En karakter kan godt dø, men reglerne er konstrueret på den måde, at en karakter ikke kan dø alene ved at rulle uheldigt. Reglerne definerer kun hvornår en karakter besvimer. Hvad der sker derefter, afgøres af historien. Hvis karakterene besejres af tyve, så stjæler de bare karakterernes ting og stikker af. De er jo ikke mordere. Men besejres de af en modstander, der vil æde dem bagefter, står det klart at de vil dø af at tabe kampen. Karakterene kan også dø uden for kamp, men også her er det historien, der sætter betingelserne. En karakter kan vælge at ofre sig for et eller andet, eller skvatte ned fra den høje bygning og rædbrækkes til døde. Mesteren skal dog holde sig fra situationer hvor karakterens liv afhænger af et enkelt rul. Et sådan rul skal helst kun opstå, når det ér gået galt og mesteren vil give en ekstra chance. Ved fald fra den høje bygning, kunne karakteren måske nå at gribe fat i noget.

Det er aldrig i hverken spillerens, mesterens eller historiens interesse, at en karakter dør. Alene det, at en kampagne handler om karakterernes udvikling, gør det demotiverende at starte en ny karakter op, der får mindre tid til at udvikle sig end de øvrige karakterer. Det vil tage tid at spille en ny karakter ind i gruppen og kræve at de øvrige karakterer viser en pludselig tillid. Det kan naturligvis gøres og er man heldig, kan det blive spil- og stemningsskabende. Men det er vigtigt at huske, at rollespil ikke er en historie, som den man læser i en bog, ser på tv eller i biografen. I rollespil er der rigtige mennesker bag karaktererne og de sidder rundt om bordet, fordi de vil spille med. Når en karakter dør en meningsløs død, er der altså en spiller i den virkelig verden, der står med følelsen af meningsløshed. Det er naturligvis ikke hensigten med at spille rollespil og det kan afhjælpes ved at sikre, at døden aldrig kommer tilfældigt eller meningsløst.

Hvis karakterene har spillet op til noget, de ikke kunne håndtere og en mesterrolle vil straffe dem for det, er det ofte bedre at ydmyge karaktererne og trække dem gennem sølet, frem for at forsøge at dræbe dem. Det kan naturligvis være, karakterene har handlet så ødelæggende, at deres død er nødvendig, men det er normalt kun meget hærdede kriminelle eller galninge, der vil kaste sig ud i mord.

LEFs historie
Den første trykte udgave ’Levende Eventyr & Fantasi’ udkom i 1989 og forgik Valhel i årene 700-900. Anden version ’Nemaranon’ udkom i 1999 og omhandlede Valhel i årene 900-1000. Tredie version ’ De Samlede Værker’ er fra 2003 og handlede om Valhel i årene 1000-1100. Fjerde version ’Dystopia’ er fra 2013, den udkom kun i elektronisk form på lefnet.dk og handlede om årene 1100 til 1200. LEF 5 hedder ’Ej blot til lyst’ og handler om Valhel fra 1200 og frem.
